# -*- mode: mandoku-view -*-
#+TITLE: 宛陵集
#+DATE: 2015-09-23 10:20:06
#+PROPERTY: LASTPB  <md:KR4d0056_SBCK_043-1a>
#+PROPERTY: JUAN 63



<pb:KR4d0056_WYG_063-1a>
余被命來守宛陵視事之翌日有客謂余曰郡學請鏤
版印書公留意否乎乃問其目曰梅聖俞詩集自遭兵
火殘編斷簡靡有全者幸郡教官有善本余樂聞而應
之曰昔龎參為漢陽太守郡人任棠有奇節參到先候
之棠不與言但以薤一本水一盂置戸屏前抱兒伏於
戸下參思其微旨曰水欲吾清拔薤欲吾擊強宗抱兒
當戸欲吾開門恤孤率而行之漢陽大治余殿此邦之
初學官諸生以學校為言今客又以聖俞梅公詩集為
<pb:KR4d0056_WYG_063-1b>
言客其吾之任棠也與聖俞公以詩聞於當世寔此邦
之前哲客其欲余先庠序之敎而借梅文以為諭余固
淺陋雖不足以發揚幽光敢不率行或庶幾乎如漢陽
之治也乃命學官董其事鏤版既成請序於余余豈敢
辭聖俞公之詩簡古純粹華而不綺清而不癯涵泳於
仁義之流出入於詩書之府而其工歐陽文忠公已序
於集首此不復道姑敘鏤版之由云爾紹興十年上元
日檢校少傅保信軍節度使知宣州軍州事兼管内勸
<pb:KR4d0056_WYG_063-2a>
農營田使新安郡開國公食邑五千二百戸食實封二
千一百戸汪伯彦後序
　右宋都官員外郎宣城梅堯臣聖俞宛陵集六十巻
　今宣城太守袁旭廷輔所重刻也何為刻之表先賢
　以儀後進者太守職也始宣城郡政久弛袁君至單
　志竭慮薙姦滌穢朞歳之間横民以戢良民以妥修
　舉學政爰興敎化表章先賢風勵多士於是修都官
　之墳率學諸生行展謁之禮而詢求其文蓋郡人莫
<pb:KR4d0056_WYG_063-2b>
　或知者及訪都官之後始得此編遂刻以傳聖俞當
　仁宗朝與韓范冨歐諸公游聖俞詩名特盛於時最
　初王文康公曙覽之歎曰三百年無此作矣而見知
　歐公尤深相與尤密時蓋有儗歐梅於韓孟者非宣
　城山川靈秀之所鍾歟今天下學士君子皆知聖俞
　為宣之傑出顧宣之人有不能如此袁君之心所不
　容已也聖俞平生所著又有唐載廿六巻詩小傳廿
　巻注孫子十三篇又嘗編修唐書此亦後來宣之人
<pb:KR4d0056_WYG_063-3a>
　所當知也因并及之正綂己未冬十一月乙巳朔光
　祿大夫少師兵部尚書華蓋殿大學士廬陵楊士奇
　題
　
　
　
　
　
<pb:KR4d0056_WYG_063-3b>
　
　
　
　
　
　
　
　　宛陵集拾遺
